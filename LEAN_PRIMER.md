# Referaatti artikkelista [Lean Primer](http://www.leanprimer.com/downloads/lean_primer.pdf) (Larman & Vodde 2009)

Sana _lean_ kuvaa ajattelutapaa, joka sai alkunsa Toyotalla ja on sittemmin levinnyt laajalle yritysmaailmaan. 
Keskeistä _leanissa_ on työkulttuuri, eivät niinkään mitkään tietyt työkalut. 
_Leanin_ kaksi pääperiaatetta ovat jatkuva toiminnan parantaminen sekä ihmisten kunnioitus. 

Jatkuvaan toiminnan parantamiseen (_kaizen_) liittyy oleellisesti se, että uskalletaan kyseenalaistaa käytäntöjä ja 
tehdä erilaisia kokeiluja. Muutoksiin suhtaudutaan positiivisesti, ja tuetaan jatkuvaa oppimista. 
Työntekijät pyrkivät itsensä jatkuvaan kehittämiseen, ja johtajat tukevat työntekijöiden kehittymista opettamalla, 
mentoroimalla ja kannustamalla itsenäiseen ajatteluun.

Ihmisten kunnioittaminen kohdistuu niin työntekijöihin, kauppakumppaneihin kuin asiakkaisiinkin. 
Työntekijöiden kannalta tärkeää on oppimisen ja kehittymisen tukemisen lisäksi turvallinen työympäristö 
ja turhan työn välttäminen. Johtajien ei pitäisi olla liian etäällä, vaan mennä sinne missä työtä oikeasti tehdään. 
Asiakkaan näkökulma korostuu siinä, että keskitytään niihin asioihin, jotka tuottavat asiakkaalle mahdollisimman nopeasti
mahdollisimman suurta arvoa. Tämä ei tapahdu laadusta tinkimällä vaan työtapoja kehittämällä ja tunnistamalla 
turhia ja haitallisia toimintoja (_waste_), joista luopumalla toimintaa voidaan tehostaa ja työn tuottamaa arvoa kasvattaa. 
